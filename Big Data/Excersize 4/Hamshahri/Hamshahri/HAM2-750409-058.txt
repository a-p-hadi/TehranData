{"title":"مديركل اطلاعات استان مازندران فاش ساخت عوامل بيگانه كه قصد ترور شخصيتهاي كشور را داشتند در مازندران دستگير شدند","text":". بابل - خبرنگار همشهري: مديركل اطلاعات استان مازندران از شناسايي وبازداشت چند خرابكار كه به قصد ترور شخصيتهاي بلندپايه سياسي - مذهبي وارد استان مازندران شده بودند خبر داد. نياز مديركل اطلاعات مازندران كه در همايش مشترك ستادهاي برگزاري نماز جمعه استان مازندران در مصلاي بابل سخن مي گفت همچنين افزود: با هشياري مردم ومراقبتهاي ويژه سربازان گمنام امام زمان(عج)، عوامل ضدانقلاب كه قصدترور شخصيتهاي مملكتي و مقامات روحاني استان مازندران را داشتند به موقع شناسايي شدند و امكان هرگونه عمليات تخريبي توسط آنان از بين رفت و همدستان داخلي آنها نيز بازداشت شدند. نياز يادآور شد: چند باند بزرگ اختلاس و افرادي كه در ادارات دولتي موجبات نارضايتي مردم را فراهم مي كردند نيز در استان مازندران بازداشت شده اند اين افراد بيشتر در مراكز خدماتي كار مي كردند وچند مسئول رده بالاي ادارات استان در بين آنها ديده مي شوند."}