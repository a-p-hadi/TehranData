{"title":"پيري مترادف بيماري و فرتوتي نيست","text":". واحد رسانه هاي خارجي همشهري - چگونگي حفظ سلامت و تحرك در زمان سالخوردگي به حد طبيعي يا معقول پرسشي است كه در برابر برنامه ريزان كشورهاي جهان قرار مي گيرد. در اغلب كشورها، جمعيت سالخوردگان روبه فزوني است. در انگليس برنامه هاي مختلفي براي سالمندان اجرا مي شود تاآنان از نظر فكري و جسمي در حالت مطلوب بمانند. به گزارش تلويزيون بي بي سي، نياز به انجام ورزش و تغذيه خوب ازجواني رمز پايداري جسمي در سالهاي پيري است. از سالهاي پاياني سومين دهه زندگي، تدريجا از جرم استخوان كاسته مي شود. از سالهاي 40 سالگي به بعد، توان ماهيچه ها نقصان مي گيرد اما پيري فرايندي طولاني است وهيچگاه براي مبارزه با آن دير نيست. در انگليس تحقيقي در مورد ورزش افراد سالمند بالاي 80 سال در حال اجراست. افزايش توان جسمي سبب مي شود تا سكندريهاي معمولي به افتادنهاي غيرعادي نيانجامد. شكستن استخوان آغاز قهقرا به سوي معلوليت است. افرادي كه در اين جلسات ورزشي شركت مي كنند، همگي از آن ابراز رضايت مي كنند پس از پايان هر جلسه ورزش، تاب تحمل آنان سنجيده مي شود. تداوم تحرك آنان اولويت اصلي تحقيق است. برخورداري از تندرستي و حفظتناسب اندام رمز اصلي شادابي است. اماحفظ فعاليت ذهني نيز به همين اندازه اهميت دارد. كارشناسان خاطرنشان مي كنند سالمندان بايد به جاي حسرت در باره گذشته، آموزش ببينند كه چگونه تندرستي خود را حفظ كنند. به علاوه آنان در مورد اهميت ارزش داشتن سالمندان گوشزد مي كنند. يكي از سالمندان در اين زمينه مي گويد: بسيار مهم است كه آدم احساس كند به او نياز دارند. حتي وقتي بچه هابزرگ شده و از اطرافتان پراكنده شده اند، دوست داريد به شما نيازداشته باشند. پزشكان بيش از هرچيز در دوران سالمندي از بيماريهاي ذهني بيم دارند. از جمله اين بيماريهاآلزايمر است مبتلايان به اين بيماري تدريجا استقلال خود را از دست مي دهند. از هرچهار نفر، يك نفر دچارنوعي حواس پرتي مي شود. به اين ترتيب، پيرشدن همواره به معني افت ذهني نيست. به هرحال، پيري تا حد زيادي مترادف با بيماري است. ولي مي توان تا حدي اين ابهام را زدود. در انگليس حدود 7000 نفر هستند كه بالاي 100 سال عمر دارند و البته برخي از آنان حتي هنوز پيانو هم مي نوازند. بنابراين نبايد زياد ازپيري ترسيد. برخي از آنان حتي به تنهايي زندگي مي كنند. اغلب آنان ازسراي سالمندان اكراه دارند و از مقررات سختگيرانه آن ابراز نارضايتي مي كنند پيري خوب تا حد زيادي در دست ماست. اما همه اينگونه نگرش مثبتي ندارند. براي بسياري، پيري دوران تنهايي و افسردگي است. به خصوص كه اگر شخص دچار بيماريهايي نظير ورم مفاصل باشد. شمارفزاينده اي از افراد پير اينك از دستاوردهاي درمانگران طبيعي براي حفظ تندرستي بهره مي گيرند. اين قبيل درمان مكمل درمانهاي متعارف است. ويژگي اصلي درمان طبيعي استراحت و ماساژ با استفاده از روغنهايي خاص است. اكنون تحقيقاتي براي سنجش آثار چنين درماني در دست اجرا است. يكي ازتحقيقات انجام شده نشان مي دهد تمام درمانهاي گوناگون آثار مثبت خاصي دارند. مثلا درد و ورم مفاصل تا حد زيادي تخفيف پيدا مي كند وافسردگي نيز بهبود مي يابد پوست آنان نيز وضعيت بهتري پيدا مي كند ومجموعا سالمنداني كه تحت درمان طبيعي قرار گرفته اند، از آن راضي هستند. روشن است كه كيفيت زندگي درسالهاي پاياني عمر مهم است."}