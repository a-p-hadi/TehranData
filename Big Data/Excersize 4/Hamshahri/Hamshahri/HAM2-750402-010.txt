{"title":"دانش جغرافي دانش آموزان امريكايي درپايين ترين سطح جهاني است","text":". واحد رسانه هاي خارجي: دنيا، دنياي بزرگي است و به ياد داشتن نام اماكن، نقاط و چيزهاي مختلف آن كار آساني نيست. كارشناسان علوم آموزش امريكا مي خواهند اهميت جغرافيا را به دانش آموزان گوشزد و آنان را به تقويت دانش خود در اين زمينه تشويق كنند. به گزارش تلويزيون سي ان ان، آزمونهاي گوناگوني كه در موردويژگيهاي جغرافيايي جهان ياحتي امريكا از دانش آموزان اين كشور شده است، نتايج قابل توجهي دربرداشته است. مثلا بيشتر دانش آموزان دوره راهنمايي امريكا نمي دانند درياچه هاي كوچك از عمده ويژگيهاي ايالت آلاسكا است و نه ايالات ديگر. آنان حتي نمي دانند دين رايج مردم كشورهاي تازه استقلال يافته آسياي مركزي اسلام است. در سال 1988، آزموني كه انجمن جغرافيايي ملي امريكا برگزاركرد، دانش آموزان اين كشوررا در رتبه پاياني 16 كشورحاضر درآزمون قرار داد. دو سال پيش، وزارت آموزش و پرورش امريكا معيارهاي يكسان ملي براي درس جغرافيا تعيين كرد. براين اساس مثلا دانش آموزكلاس چهارم دبستان بايد بتواند از روي نقشه جهت مسافرت به شهرهاي مختلف را تشخيص دهد و تا دبيرستان بايد نوع ناهمواري مسيرها و صنايع مناطق و نيز فرهنگهاي مختلف نقاط گوناگون را بشناسد."}