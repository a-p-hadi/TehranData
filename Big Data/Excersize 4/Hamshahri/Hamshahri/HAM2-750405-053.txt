{"title":"اوايل هفته آينده: وزارت كشور چگونگي واگذاري آرم طرح ترافيك را اعلام مي كند","text":"سرويس شهري: اوايل هفته آينده چگونگي صدور، توزيع و واگذاري آرم تردد در محدوده ممنوعه طرح ترافيك از سوي وزارت كشور اعلام مي شود. مهندس رسول زرگر معاون هماهنگي و امور عمراني وزارت كشور كه صبح ديروز در جمع خبرنگاران پيرامون خسارت هاي ناشي از حوادث غيرمترقبه درسه ماهه اول سال جاري سخن مي گفت در پاسخ به پرسش خبرنگارما كه آرم طرح ترافيك كي و توسط چه سازماني صادر خواهد شد گفت: درپي انتشار اطلاعيه راهنمايي و رانندگي مبني بر صدور و توزيع آرم طرح ترافيك ظرف چند روز آينده جلسه اي با حضور شهردار تهران و فرمانده نيروي انتظامي در وزارت كشور برگزار مي شود كه نتيجه اين جلسه مشخص مي كند كه چه سازماني متولي صدور آرم خواهد بود. وي همچنين اطلاعيه نيروي انتظامي مبني بر فراخوان عام براي دريافت آرم طرح ترافيك را صحيح ندانسته و گفت: براساس قانون و مقررات كه به تصويب شوراي عالي ترافيك رسيده است 12 گروه هستند كه شرايط دريافت آرم را دارا مي باشند كه اين گروه ها چون هر سالي آرم دريافت مي كنندنسبت به چگونگي تحويل مدارك و طي مراحل قانوني آگاهي دارند و براي اين گروه ها در مجموع 60 هزار آرم صادر مي شود لذا فراخوان عام براي تحويل مدارك از سوي نيروي انتظامي خلاف رويه هر سال صدور آرم طرح ترافيك است. وي پيرامون صدور آرم يك روزه طرح ترافيك گفت: برخلاف گفته ها و نوشته هاي برخي مطبوعات، آرم يك روزه طرح ترافيك تنها به خاطر رفع نياز در فرصت هاي اضطراري براي متقاضيان صادر مي شود وتحقيقات ما نشان مي دهد كه در بسياري از روزها حتي براي سهميه پيش بيني شده هر روز هزار عدد متقاضي وجود ندارد و چنانچه براي تمام سهميه در نظر گرفته شده نيز متقاضي وجود داشته باشد باز در مقابل 60هزار آرم، تاثيري در آلودگي هوا نخواهد داشت. مهندس زرگر در بخش ديگري ازاين گفت وگو خاطر نشان كرد: ظرف سه ماه اول امسال 34 موردسيلاب، 22 مورد طوفان وآتش سوزي و 30 موردزلزله دركشور به وقوع پيوسته كه خسارات وارده در مقايسه با مدت مشابه سال قبل دو برابر افزايش داشته است. وي اعتبار پيش بيني شده براي جبران خسارت ها را 161 ميلياردريال اعلام كرد"}