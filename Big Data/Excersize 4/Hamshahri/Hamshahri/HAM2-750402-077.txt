{"title":"فوتبال مقدماتي جام ملتهاي آسيا تيم ملي فوتبال ايران به مرحله نهايي جام ملتهاي آسيا راه يافت","text":"ايران دو- عمان يك عمان در بازي برگشت هم حريف ايران نشد. سرويس ورزشي: تيم ملي فوتبال ايران با برتري كامل نسبت به سه حريف خود عمان، نپال و سريلانكا به دور نهايي مسابقه هاي فوتبال جام ملتهاي آسيا كه آذرماه در دوبي انجام مي شود راه پيدا كرد. صعود به مرحله نهايي اين بازيها اگرچه از نظر كيفي در سطح تيمهاي پيشرفته آسيا نبود، اما در مجموع براي ما بسيار اميدواركننده و شايد به نوعي باعث ايجاد انگيزه شد. قرار گرفتن در اين مرتبه و سطح خود عاملي خواهد شد تا مسئولين ورزشي بيشتر به اهميت اين رشته پي ببرند وجدي تر آنرا در مقوله اي جداگانه موردارزيابي مجدد قرار دهند. انجام شش بازي نمونه اي از موقعيت تيمهاي آسيايي را در ميدان عمل به مان نشان داد اما اصل حركت فوتبال آسيا در اين بخش از آسيا نيست و بايدآنرا در نزد كشورهاي صاحب فوتبال حرفه اي جستجو كرد. ژاپن و كره جنوبي در بعد تبليغاتي فراتر از بقيه تيمهاي آسيايي رفته اند اما در عمل چندان پيش نرفته اند و در آغاز حركت اساسي اند. عربستان نيز بيشتر دنبال جنبه هاي تبليغات سياسي است تا ارزشهاي پايه اي فوتبال، به همين دليل موقعيت فصلي دارد امارات، كويت، چين، تاجيكستان، عراق، اندونزي، تايلند، قطر يا قزاقستان نيز هركدام شرايط متفاوتي دارند كه با موقعيت سياسي آنها تغيير مي كند. به همين دليل داشتن ثبات در برنامه ريزي و ايجاد اطمينان براي آينده مي تواندما را در اين رشته به آنچه شايسته آن هستيم برساند. صعود از اين مرحله را به فال نيك بگيريم و بدون حب و بغض و بايكدلي به آنچه واقعيت دارد بپردازيم و مسائل حاشيه اي و خطي رافراموش كنيم. ايران 2- عمان يك . گلها: علي دايي(23)و كريم باقري(89)از روي نقطه پنالتي براي ايران و سيف الحبيسي(60)از روي نقطه پنالتي براي عمان تيم ملي فوتبال ايران درآخرين بازي از گروه پنجم مرحله مقدماتي جام ملتهاي آسيا، در شرايطي كه از هر نظر موقعيت بهتري نسبت به نزديكترين حريف دورمقدماتي خود عمان داشت در شهر مسقط و در ورزشگاه سلطان قابوس به ديدارتيم ميزبان رفت. مربيان تيم ايران با قراردادن 6بازيكن در ميانه ميدان و تنها با يك مهاجم(علي دايي)با پرهيز ازهر ريسكي بيشتر چشم به يك تساوي برابر تيم ميزبان داشتند. در چنين اوضاع و احوالي كه بازي سير طبيعي خود را طي مي كرد، علي دايي گلزن اول تيم ايران روي نبوغ گلزني و تكنيك فردي خود باكنترل سينه اي خوب و ضربه اي روپا نظير بازي رفت در دقيقه 23 دروازه عمان را به زيبايي گشود. عمان در نيمه دوم تهاجمي ظاهرشد و پس از آنكه يكي دوبار به سختي دروازه ايران را تهديد كرد، در دقيقه 60 روي خطاي پنالتي سعداوي با ضربه حساب شده سيف الحبيسي به گل تساوي دست پيداكرد. تيم ايران در اواخر بازي با سه تعويض درست در دقيقه 89 روي فرار گروسي و خطاي مدافع عمان صاحب يك ضربه پنالتي شد كه كريم باقري با ضربه اي دقيق گل برتري ايران راوارد دروازه عمان كرد. زيرنويس عكس: خط دفاعي تيم ملي با بودن پيرواني، خاكپور، باقري و استاداسدي تاحدودي هماهنگي لازم را بدست آورده است در جناح چپ خط دفاع و مياني رضا شاهرودي نيز جا افتاده است. او با فيزيك مناسب، ضربه هاي چپ حسابشده و قد كشيده قادر است به يك هافبك دفاعي در سمت چپ تبديل شود. آمادگي جسماني يكي از مهم ترين فاكتورهايي است كه شاهرودي بايد داشته باشد تا در ديدارهاي سخت نهايي بتواند از پس بازيكنان بزرگ كره، ژاپن، عربستان، امارات و... برآيد."}