{"title":"محمد حقاني، معاونت امور اجتماعي شهرداري شهرداري تهران در فكربرنامه ريزي صحيح براي ورزش نسل آينده است","text":"هدف شهرداري تهران از پرداختن به ورزش بانوان ترسيم روندي صحيح، پويا، مطلوب، شكوفا و معتبر در جامعه با تكيه برارزش هاي والاي دين مبين اسلام است. مهندس محمدحقاني معاون اموراجتماعي و فرهنگي و مشاوراجرايي شهردار تهران در چهارمين جلسه معاونين امور اجتماعي و فرهنگي مناطق در سال جاري كه به طور مشترك با حضور كارشناسان ورزش بانوان مناطق برگزار شده بود، بر وجود تشكيلات سازماني منسجم و قوي براي ورزش خواهران در مناطق شهرداري تاكيد كرد و گفت: ما با پرداختن به ورزش به ويژه ورزش بانوان در پي ارتقاي فرهنگي نسل هاي آينده هستيم تاجوانان و نوجوانان ما بتوانند در آينده پدران و مادران مفيدي براي كشور خود باشند و به تغيير و تحول ساختار فكري جامعه پيرامون ورزش كمك كنند زيرا معتقديم ورزش موجب افزايش اتكا به نفس و ايجادزمينه هاي مثبت ذهني در ورزشكار خواهد شد. معاون امور اجتماعي و فرهنگي شهرداري تهران در ادامه افزود: ورزش بانوان مناطق شهرداري بايد با به كارگيري ابزار و اهرم هاي حمايت وتشويق و با همكاري و همراهي سازمان تربيت بدني نسبت به فراگير كردن مقوله ورزش به ويژه ورزش بانوان تلاش كند وي هدف غايي برپايي همايش هاي بزرگ ورزشي همچون جام ملت ها و المپيك ها را در نهايت همگاني كردن ورزش، در ميان اقشار جامعه دانست و گفت: شهرداري تهران به فكر برنامه ريزي و نهادينه كردن مقوله ورزش در ميان نسل هاي آينده جامعه اسلامي است تا از رهگذر آن شادابي، نشاط، سرافرازي و سربلندي براي كليه اقشار جامعه فراهم آيد. در ادامه جلسه رجبعلي خسروآبادي مدير كل هماهنگي امور اجتماعي وفرهنگي مناطق شهرداري تهران بر برپايي منظم و مستمر مسابقات وهمايش هاي ورزشي بانوان در مناطق شهر تهران تاكيد كرد و از مسئولان ورزش بانوان در مناطق شهرداري خواست نسبت به جذب جوانان و نوجوانان و تامين اوقات فراغت آنها تلاش كنند. سپس خانم سپنجي مشاور ورزش بانوان معاونت اجتماعي شهرداري تهران گزارشي از چگونگي فعاليت ورزشي بانوان در مناطق شهرداري تهران ارائه كرد."}