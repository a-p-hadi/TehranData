{"title":"فرهنگ سياسي در جامعه ديني در گفت و گوبا حجت الاسلام والمسلمين دكتر سيد محمدخاتمي- قسمت آخر مولفه هاي فرهنگ سياسي معاصر","text":"بدينسان در فضاي عيني و ذهني زندگي مسلمانان كه به طور عمده تحت استيلاي تغلب، در واقعيت سياسي از يكسو و چيرگي تشرع و تصوف در باوروذهن مسلمانان از سوي ديگر بود، نوزاد فلسفه خيلي زود دچار علت وآفت شد; يعني بلافاصله پس از فارابي كه موسس فلسفه اسلامي است وفلسفه مدني بخش قابل توجهي از نظام فلسفي او است، انديشيدن درباره سياست، مورد غفلت يا تغافل پسينيان قرار گرفت و خردورزي، دامن كشان از ساحتي كه در آن سرنوشت اين جهاني آدمي رقم مي خورد به فضاي بيكران مابعدالطبيعه رانده شد و در اين بخش به فرازهاي بلندي هم رسيد. فلسفه اسلامي كه با فارابي آغاز شد منهاي بخش مدني آن، در مكتب والاي حكمت متعاليه، با تركيبي بديع ميان شاخه هاي مشاء، اشراق، كلام و نيزعرفان در واپسين بازدمهاي تمدن مسلمانان، به تعبيري به تماميت رسيدو پس از صدرالمتالهين، افتخار بزرگ دست اندركاران فلسفه در حوزه هاي معرفتهاي اسلامي نه عرضه انديشه و دبستان فلسفه اي نو، كه فهم و شرح فلسفه صدرائي بوده و هست. و در غيبت انديشه در بنياد سياست و تامل در ماهيت قدرت، آنچه به نام انديشه سياسي پس از فارابي پديد آمد ورواج يافت عبارت بود از تبيين، توجيه و تطهير تغلب وخودكامگي، به عنوان تنها صورت تحقق پذير سياست در عمل و احيانا تعديل آن با اندرزدادن به خودكامه كه هوا و اراده او، مدار اجتماع مدني به حسابمي آمد و در برابر هيچ كس و هيچ نهاد بشري مسوول نبود و طبعا ساز وكاري براي مهار خودكامگي و بيداد، جز اندرز دادن با احتياط و توام با خوش آمد گوئي نسبت به بيدادگر تصور نمي شد. واقعيت سياسي يعني حاكميت خودكامگي، تلخ بود و فاجعه بار، ليكن تلخ تر از آن، ذهنيتي بود كه كم و بيش بر عالم و عامي، در جهان اسلام، غلبه پيدا كرد و آن ذهنيت اين بود كه: تغلب، تقدير الهي است و از آن گريزي نيست(چنانكه كساني چون خواجه نظام الملك بر اين باور بودند)يا دست كم، پادشاهي خودكامه، امري طبيعي و برآمده از سرشت جان وجامعه بشري است(چنانكه ابن خلدون در صدد اثبات اين مطلب بود)و درهر حال انسان چاره اي جز پذيرش همين وضع را ندارد. در چنين فضايي تيره، اكثريت مسلمانان در برابر واقعيت ناگوار زانوزدند و حتي سازش با آن را وظيفه ديني خود به حساب آوردند و اقليتهانيز، به مخالفت نظري با آنچه بود اكتفاء كردند يا اگر ستيزگر بودند، براي رويارويي با تغلب متكي به زور، عاملي جز زور و منطقي جز شمشيرنمي شناختند. و منش وروش خارجيان، زيديان، اسماعيليان، قرمطيان و... شاهد درستي اين ادعااست. شيعيان اماميه نيز گرچه همواره از مخالفان خود كامگان بيدادگر بودندولي بر خلاف همتايان زيدي و اسماعيلي خود، در حوزه سياست، بيشتر به بحث و كلامي اكتفا كردند و در واقع توجه خود را به دو قطب غايبتاريخي، يعني زمان نصب اولين امام معصوم در غدير و دست بالا به دوران حضور معصوم(ع)در آغاز تاريخ مسلمانان، استقرار حكومت عدل معصوم درآخرالزمان، معطوف كردند ودر دوران غيبت با بهره گيري فراوان وهوشمندانه از موقعيتهاي تاريخي واجتماعي به تثبيت پايه هاي شناختي وباوري مذهب و نگاهباني از انديشه و پخش آن همت گماشتند. گرچه امرنيابت عالمان دين از امام معصوم هميشه مورد توجه و بحث دانشمندان بزرگ شيعه بوده است ولي اين بحث عمدتا از روزگار روي كارآمدن دولت متغلب صفويان متشيع با واقع بيني توسط عالمان بزرگواري كه همكاري باشاهان صفوي را به سود آئين و مذهب مي دانستند دامن زده شد و از اوان حكمروائي قاجار جدي تر شد و در جريان نهضت مشروطيت تحت تاثير نگراني از سياستهاي استعماري غرب از يكسو و آشنايي اجمالي با مفاهيم سياسي غربي كه به كلي با مفاهيم موجود در انديشه قديم سياسي، متفاوت بود، وارد مرحله تازه شد و هم اكنون نيز اين پرسش كه مسلمانان در غيبت معصوم چه سرنوشتي مي توانند و بايد داشته باشند و سرشت سياست در اين دوران چيست؟ به شدت مطرح است و پاسخهاي گوناگوني نيز به اين پرسش داده شده است، كه از جمله انقلاب اسلامي كه برآمده از بينش كلامي، فقهي حضرت امام(ره)و رهبري ممتاز ايشان است و نظام جمهوري اسلامي كه زاده آن انقلاب است، پاسخي به همين پرسش است. باري، سرنوشت سياست در جهان اسلام و فرهنگ سياسي مسلمانان به شدت تحت تاثير هيمنه ناميمون خودكامگي بي مهار بود كه پس از عصر طلايي سياسي تاريخ اسلام در زمان پيامبر و تا حد قابل توجهي در عهد خلافت را شده، بر ذهن و زندگي مسلمانان مستولي شد و امكان تامل در ماهيت سياست وقدرت و در نتيجه يافتن راه رهائي از بحران سياه سياسي را از اهل نظرو انديشمندان گرفت و چنانكه اشاره كردم، سياست از حوزه خردورزي فلسفي بيرون رفت و اگر هم احيانا بعد از فارابي از سياست مدن سخني بر زبان انديشمندي رفته است برسبيل تفنن و بيشتر تكرار گفته هاي پيشينيان بوده است. در اينجا خوب است اشاره داشته باشم به تاثيرايران و ايرانيان در آنچه پس از فارابي نام انديشه سياسي بر خودگرفته است. به نظر من بينش و منش ايراني تاثير نماياني در سوق دادن واقعيت سياسي به سوي سرمشق و نمونه تجربه شده در ايران پيش از اسلام و توجيه فلسفي و كلامي و نيز تطهير ديني سامان سياست ايرانشهري داشته است. وبر اين گمانم كه در اين وادي، دو انديشمند ايراني يعني مشكويه رازي و ابوالحسن عامري نقش بسيار مهمي در گذر انديشه از فلسفه سياسي به سياست تجربه شده ايرانشهر و توجيه آن داشتند، امري كه در سياستنامه خواجه نظام الملك طوسي و نصيحه الملوك غزالي تدوين نهايي خود راپيدا كرد. در اينجابه همين نكته فشرده كه آنرا درجاي ديگر بازكرده ام بس مي كنم. باري همين صورت انديشه سياسي كه با واقعيت سياست دمساز و با ذوق و هواي سياستمداران خودكامه سازگار بود كم و بيش مذهب مختار سياستنامه نويسان و سياست پردازان و گام زنان در وادي سياست نظري شد و شايان گفتن است كه اولين بزرگي كه در دفاع از خلافت عباسيان و توجيه قدرت متغلباني كه در دوران انحطاط اين خلافت فرمانرواي واقعي بودند(چون آل بويه)، واقع بينانه به تدوين اثري ويژه در فقه سياسي دست زد يعني ابوالحسن ماوردي، پيش از نوشتن الاحكام السلطانيه چند اثر سياسي غير فقهي نگاشت،(چون ادب الدنيا والدين و تسهيل النظر و تعجيل الظفر في الخلاق الملك و سياسه الملك و..)و در همه آنها نشان داد كه ذهنيت و مبادي حركت فكري اودر سياست كم و بيش همان است كه در ابوالحسن عامري ومشكويه رازي و حتي خواجه نظام الملك مي بينيم. و طبعا فقه او(مثل هر فقيه ديگر)نشاندار از ذهنيت زمانه اي است كه وي از انديشمندان آن است. از دوران امويان تا همين اواخر كه تلاشهاي موفق ياناموفق در سراسرجهان اسلام براي بيرون رفتن از سلطه استبداد و رسيدن به گونه اي مشروطيت رخ داد آنچه حاكم بود چيزي جز تغلب نبود. يعني تكيه بر زورو شمشير و نيروي سلحشوران تازه نفس و برافكندن حكومتي به سستي گرائيده و برقراري حكومتي تازه كه محور و مدار آن هواي قدرت حاكم بود و بالاتر از دست حاكم دستي نبود و هيچ ساز و كاري براي مهار قدرت او وجود نداشت و ستمديدگان تنها مي توانستند در انتظار دست توانمندديگري باشند كه از آستين زورگوي ديگري بدر آيد و خود براي يك دوران ديگر بدون هيچ مسئوليت بشري بر مردمان حكم براند وسياه بختي مسلمانان اينچنين درعرصه سياست رقم زده شد وفرهنگ بيمارسياسي، جان وانديشه آنان را در سراسرتاريخ آزرد و امروز نيز جان هيچكدام از ما از بقاياي آن فرهنگ بيمار تهي نيست و راز و رمزبسياري از ناكاميهاي اجتماعي خود را بايد در همين فرهنگ سياسي ريشه دار در گذشته تلخ دانست و هيچ تاملي در سرنوشت سياسي و هيچ تلاشي براي يافتن راهي به سوي آينده اي بهتر بدون توجه و تذكر به اين واقعيت سياه تاريخي و ذهنيت و بينش و منش ناشي از آن كه شديدا هنوزآثار آن در ما باقي است به سرانجام و سامان مطلوب نخواهد رسيد. پاسخ به اين پرسش كه چرا ازمتن تمدن اسلامي برخلاف سنت وسيرت پيامبر اكرم و برخي ازنخستين جانشينان او، تغلب وخودكامگي سربرآورد و همچون ابري سياه، آسمان سرنوشت امت اسلامي را تيره كرد؟نياز به جاي و گاه ديگر و بررسي ها و بحثهاي فراوان دارد. امامنشاء و سبب يااسباب امر هرچه باشد، دراينكه از صدر دوران معاويه به بعد، صورت منحصربفرد امرسياسي خودكامگي بوده است ترديدي نيست و در اين باره ميان خليفگان اموي و عباسي و فاطمي واميران و شاهاني كه در مركز خلافت يا در گوشه و كنار جهان اسلام دردوره هايي از تاريخ مدار قدرت بودند ازجمله ميان سياست بوبهيان شيعي، سلجوقيان سني، مغولان غيرمسلمان، گوركانيان مسلمان شده و صفويان متشيع هيچ تفاوت ماهوي وجود ندارد كه همه جا بنيان سياست بر زور وشمشير بود و چرخ آن با هيچ ساز و كاري جز هوا و اراده بي مهار حاكم زورگو نمي گشت و حكمران، پاسخگوي رفتار خود دربرابر هيچكس و هيچ نهادبشري نبود. همشهري: فرهنگ سياسي معاصردر ارتباط با دست آوردهاي جهان معاصر برچه مولفه ها و امكاناتي استوار است؟. دكتر خاتمي: تلقي من اين است كه مراد از فرهنگ سياسي معاصر درپرسش بالافرهنگ سياسي معاصر خود ما است و پاسخ نيز متناسب با اين تلقي خواهد بود. چنانكه پيشتر اشاره كردم، سرنوشت سياه سياسي مسلمانان بي هيچ دگرگوني در باطن ومحتوي تا صدر دوران جديد تاريخ مسلمانان باماهيتي يكسان روان بود. ولي از حدود دو قرن پيش به اينسو هم درواقعيت سياست و هم ذهنيت، نسبت به آن دگرگوني شگرفي پيش آمده است وروان و انديشه ما را سخت آشفته كرده است. البته اگر هوشيار باشيم، اين آشفتگي مي تواند پيش درآمد آينده اي باشد كه در آن برپايه هويت تاريخي- فرهنگي خود و با بهره گيري از دست آوردهاي دانش و تجربه بشري، زندگيمان سامان مطلوب پيدا كند. در صورتي كه بينديشيم و از قيدتقليد رها شويم و در عين انس با سنت كه پايه هويت تاريخي - فرهنگي مااست، دليري نقد(و نه بالضروره نفي همه)آنرا كه بهرحال امر بشري است و نيزدر عين بهره گيري ازدست آوردهاي دانش و تجربه بشري توان نقد تمدن جديد(ونه ناگزير نفي همه آن)را پيداكنيم. دراين صورت مي توان مدعي گام نهادن در راهي درازشد كه پايان آن سامان مطلوب و دست كم مقبول يك زندگي آبرومند و سرفراز است. بنظر من مهمترين عامل دگرگوني اخير عبارت است از: پديده مهم تاريخ بشري يعني تمدن غرب كه به گمان من مهمترين حادثه واقعه است و شناخت درست ماهيت آن و تاثيري كه در زندگي ما داشته است و نيز برقراري نسبتي از سر خودباوري و آگاهي با آن، بلندترين وبنيادي ترين گامي است كه براي رهايي از بحران و رسيدن به سامان مطلوببايد آنرا برداريم. باري پيدايش و گسترش مدنيت جهانگير غرب منشاء دودگرگوني بااهميت در زندگي وذهن ما ازجمله در ساحت سياست و فرهنگ سياسي شده است: يكم ; چهره سياست جهانخوار تمدن غربي و رويه استعماري آن، سبب شده است كه از حدود دو قرن پيش به اينسو درواقعيت سياست جاري در كشورهائي نظير كشور مادگرگوني پيش آيد به اين معني كه پايه و خاستگاه استبدادحاكم، تحت تاثير سياستهاي استعماري عوض شده است. دراين دوران مستبدان، ديگر متكي به توان سنتي و دروني خويش يعني عصبيت قومي و حمايت عشيرگي و سلحشوري قبيلگي نبوده اندبلكه به قدرتهاي توسعه طلب خارجي وابستگي داشته اند. يعني امر سياست يا واقعيت سياسي بصورت استبداد وابسته به استعمار منشاء فاجعه ها وزيانهاي فراواني در جوامع ما شده است. و تصور نمي كنم كه هيچ انسان با انصافي در اين داوري با من همداستان نباشد كه انقلاب اسلامي، بنيادقدرت استبداد سياسي وابسته به بيگانه را در كشور ما درهم كوبيد. دوم; در حوزه انديشه نيز باآمدن اصطلاح ها و مفهوم هاي تازه اي ازسياست و انسان و اجتماع كه اساسا با مفاهيم رايج در انديشه قديم فلسفي و سياسي تفاوت دارد، بحران تازه اي در ذهن اهل نظر و تحصيل وحتي تا حدودي افكار عمومي ايجاد شده است. مفاهيمي چون: قرارداداجتماعي(به عنوان بنياد جامعه مدني)حق مشاركت مردم در سرنوشت، آزادي، مشروطيت وابستگي قدرت سياسي به اراده مردم و حق نظارت آنان بر قدرت و... در برابر وضعيت جديد، سه گونه واكنش فكري - عاطفي رامي توان درميان جامعه هايي چون جامعه ما تشخيص داد كه عبارت است از: سنت گرايي، غربگرايي و اصلاحگرايي، گفتار گشاده در اين باره به هنگامي ديگر نيازدارد ولي درمجال كوتاه كنوني، اين نكته گفتني است كه گرچه نقطه اميدو اتكاء، جريان اصلاحگري است ولي آشفتگي فكري در ميان طيفهاي وابسته به اين جريان از دسته هاي ديگر بيشتر است كه البته امري طبيعي است ودر صورت اصالت دادن به امر اصلاحگري و تجربه آموزي از گذشته و دستيابي به فضايي كه انديشه هاي اصلاحگران خيرخواه با امنيت با يكديگر برخوردو همديگر را اصلاح و تكميل كند مي توان به آينده اين حركت طبيعي اميدوار بود و مي توان به مقامي رسيد كه جامعه انديشمند ما قدرت گذشته و حال و داوري خردمندانه درباره اين دو و انتخاب راه به سوي آينده اي مطمئن را بيابد. باري هويت فرهنگي و فرهنگ سياسي ما به شدت تحت تاثيرآن عامل تاريخي و اين عامل عصري است و تامل در اين سابقه و تلاش براي شناخت فارغ از مهر و كين واقعيتهاي روزگار، هم توان آسيبشناسي فرهنگي واجتماعي ما را بالامي برد و هم ما را قادر به انتخاب راهي مي كند كه در عين احساس هويت تاريخي - فرهنگي(كه تا نباشد حركتي آگاهانه ومختارانه به سوي آينده نخواهد بود)ما را در اصلاح وضع خويش از يكسوو بهره گيري از دست آوردهاي تاريخ و تجربه بشري براي ساختن آينده بهتركمك مي كند."}