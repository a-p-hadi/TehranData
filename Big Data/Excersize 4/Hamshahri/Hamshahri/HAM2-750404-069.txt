{"title":"در جلسه علني ديروز مجلس: اعتبارنامه نماينده هشترودتصويب شد","text":". سرويس سياسي: اعتبارنامه محمدشاهي عربلو نماينده هشترود تصويبشد. به گزارش خبرنگار همشهري جلسه ديروز مجلس شوراي اسلامي به صورت غيرعلني تشكيل شد كه در آن مسائل مربوط به اعتبارنامه هاي نماينده كرج و هشترود بررسي شد. اين جلسه نزديك به سه ساعت طول كشيد و پس ازآن اعتبارنامه نماينده هشترود در جلسه علني مطرح شد. مخبر كميسيون تحقيق مجلس با اشاره به اعتراض دكتر شيباني نسبت به اعتبارنامه نماينده هشترود گفت: دكتر شيباني به صلاحيت شخصي نماينده و تقلب وي در انتخابات اعتراض كرده بود كه با توجه به تحقيقات اين كميسيون- موارد ذكر شده داراي مستندات محكمه پسند نبود و لذاكميسيون تحقيق با 6 راي موافق، 2 راي مخالف و 2 راي ممتنع اعتبارنامه شاهي عربلو را تائيد كرد. پس از ارائه گزارش كميسيون تحقيق و توضيحات شيباني و شاهي عربلو، راي گيري به عمل آمد كه با 164 راي موافق اعتبارنامه نماينده هشترود به تصويب رسيد. در پايان جلسه علني ديروز پرسش نمايندگان استان خراسان در مورد عزل استاندار اين استان از وزير كشور، اعلام وصول شد. روز گذشته هيات رئيسه مجلس باروساي كميسيونهاي مختلف تشكيل جلسه داد تا در مورد تعيين تكليف اعضاي اين كميسيون تصميم نهايي اتخاذ شود. جلسه بعدي مجلس روز سه شنبه خواهد بود."}