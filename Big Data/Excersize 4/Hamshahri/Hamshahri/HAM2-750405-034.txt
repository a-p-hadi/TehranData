{"title":"يلماز: اتحاديه اروپا از به قدرت رسيدن حزب رفاه در تركيه نگران است","text":"مسعود يلماز رهبر حزب راستگراي مام ميهن، و كفيل نخست وزيري تركيه گفت: اتحاديه اروپا از احتمال به قدرت رسيدن حزب رفاه در تركيه نگران است. يلماز كه به منظور شركت دراجلاس ترويكاي اتحاديه اروپابه شهرفلورانس ايتاليا سفركرده بود نتايج ديدارهاي خود رابا رهبران كشورهاي اروپائي با خبرنگاران ترك تشريح كرد. به گزارش خبرگزاري آناتولي ازفلورانس، يلماز در موردديدگاههاي رهبران اروپائي درمورد حزب رفاه گفت: كشورهاي اروپائي بطور كلي بر روي مساله بحران سياسي فعلي در تركيه و چگونگي تشكيل دولت آينده تركيه و تاثيرات آن بر روابط آنكارا و اتحاديه اروپا تاكيد داشتند. يلماز افزود: من به مخاطبين اروپائي خود گفتم حتي اگر يك دولت ائتلافي جديد با شركت حزبي كه مخالف نزديكي تركيه بااتحاديه اروپاست تشكيل شودروابط تركيه با اتحاديه اروپاتحت تاثير قرارنخواهد گرفت. به گزارش آناتولي كشورهاي اروپائي از اين نگرانند كه تحولات سياسي فعلي در تركيه به تقويت اصول گرايان اسلامي منجربشود. روزنامه هاي پر تيراژ حريت ومليت تركيه نيز ديروز گفتگوي يلماز رابا خبرنگاران ترك درصفحه اول خود بچاپ رسانده اند. روزنامه مليت تحت عنوان نگراني غرب از حزب رفاه نوشت: ژاك شيراك رئيس جمهوري فرانسه به يلماز گفت اگر حزب رفاه در تركيه به قدرت برسد روابطتركيه با غرب به حالت تعليق درخواهد آمد. روزنامه حريت نيز نوشت ژاك شيراك قدرت گيري حزب رفاه رابراي تركيه و اروپا يك تهديدجدي مي بيند. به نوشته اين روزنامه ژاك شيراك ضمن انتقاد از خانم تانسو چيللر رهبرحزب راه راست در خصوص مذاكراتش با حزب رفاه جهت تشكيل دولت ائتلافي گفت خانم چيللر پيش از اين در خصوص خطرات به قدرت رسيدن حزب رفاه به اروپا هشدار مي داد و اين حزب را به عنوان يك خطر جدي براي رژيم لائيك تركيه مي ديد ولي اينك بپاي ميز مذاكره با اين حزب نشسته است. در همين حال مراد بوزلاك رهبرحزب دمكراسي خلق تركيه به همراه قريب30 تن از مسئولين اين حزب به دست پليس آنكارا دستگير شد. به گزارش خبرگزاري آناتولي افراد ياد شده در پايان دومين كنگره عمومي حزب دمكراسي خلق صبح ديروز در آنكارا دستگيرشدند. كنگره عمومي حزب دمكراسي خلق كه در مناطق كردنشين تركيه فعاليت دارد روز يكشنبه برگزار شد و مراد بوزلاك با كسب اكثريت آراء مجددابعنوان رهبر اين حزب انتخاب شد. در جريان برگزاري اين كنگره پرچم تركيه توسط گروهي پائين آورده شدو به جاي آن پرچم حزب كارگران كرد تركيه(پ ك. ك)و عكسهاي عبدالله اوجالان رهبر اين حزب نصب گرديد و شعارهائي عليه دولت تركيه داده شد."}