{"title":"به رغم موشكباران پرتلفات كابل توسططالبان حكمتيار براي تحويل گرفتن نخست وزيري افغانستان واردكابل شد","text":"پاكستان در اقدامي غيرمنتظره، نخست وزيري حكمتيار را تبريك گفت موشكباران ديروز كابل 38 كشته و 60 زخمي به جا گذاشت كابل- خبرگزاري فرانسه: گلبدين حكمتيار رهبر حزباسلامي افغانستان ديروز ساعتي بعد از اصابت دو موشك به كابل وارد پايتخت افغانستان شد تا در مقام نخست وزيري كشورمشغول كار شود. گروه طالبان با پرتاب موشك به كابل موجب مرگ دست كم 37 تن و زخمي شدن 60 تن ديگر شد. حكمتيار با كارواني شامل 100اتومبيل وارد كابل شد وي بعداز 16سال دوري از كابل وارد اين شهر مي شد. صدها نفر از اهالي پايتخت باتكان دادن پرچم و بيرق در مسير عبور حكمتيار از ورود وي به كابل ابراز شادماني مي كردند حكمتيار از حاشيه خاوري شهر به سمت مركز آن رفت تا به موجب پيمان 4 خرداد امسال تصدي پست نخست وزيري را برعهده گيرد. پيمان مزبور كه ميان رباني رئيس جمهوري و حكمتيار منعقد شدعلاوه بر نخست وزيري، پستهاي وزارت دفاع و ماليه را به حزب اسلامي حكمتيار واگذار مي كند. حكمتيار بعد از ورود به كابل بايد سوگند ياد كند. وي كه لباس سنتي افغان ها را بر تن داشت در برابر استقبال كنندگان لبخند مي زد و به ابراز شادماني شان با تكان دادن دست پاسخ مي گفت. مسير ورود نخست وزيرافغانستان يعني از سروبي در شرق كابل مورد حمله موشكي طالبان قرارگرفت. گروه طالبان از ائتلاف رباني - حكمتيار شديدا آزرده و خشم آلوداست. در مسير 10 كيلومتري ورودحكمتيار يعني از ابتداي شهر تا مركز آن، افراد مسلح و زرهپوشها موضع گرفته بودند. دهها شخصيت افغان ونمايندگاني از كشورهاي همسايه براي شركت درمراسم سوگندنخست وزيري حكمتيار به كابل رفته اند. حتي پاكستان كه از مخالفان سرسخت دولت افغانستان به شمار مي رود، در برابر اين تحول جديد، واكنش متفاوتي نشان داد. به گزارش خبرگزاري جمهوري اسلامي از اسلام آباد، نخست وزيرپاكستان درنامه اي به گلبدين حكمتيار نخست وزير جديدافغانستان براي وي درمسئوليت جديد و نيز تلاش براي حل بحران در آن كشور آرزوي موفقيت كرد. بي نظير بوتو در اين نامه كه منابع خبري در پاكستان آن رااقدامي حيرت آور خوانده اندگفته است كه كشورش خواهان روابط دوستانه ميان دو كشور همسايه و عادي شدن روابط متشنج فعلي است. به اعتقاد كارشناسان مسائل افغانستان نگاه تازه پاكستان به تحولات افغانستان و پيوستن حكمتيار به عنوان يكي از رهبران متنفذپشتون هاي افغانستان به دولت، موضع رباني را براي برخورد با ديگررهبران گروههاي افغان تقويت كرده است. به ويژه آنكه با به قتل رسيدن رسول پهلوان مرد شماره دوتشكيلات جنبش ملي شمال به رهبري ژنرال دوستم، احتمالا ميل دوستم به مذاكره با دولت بيشتر خواهد شد. پهلوان از مخالفان مذاكره دوستم بادولت بود. چنين تحولي، گروه طالبان را كه تنها گروه معارض دولت با مشي مسلحانه است، با وضع دشواري روبرو خواهد كرد و عملا آن را در حاشيه تحولات افغانستان قرار خواهد داد. زيرا اين گروه تاكنون به پشتگرمي گرفتاري دولت در سه جبهه مختلف با آن روبرو مي شد، حال آنكه از اين به بعد طالبان با جبهه متحد حكمتيار و رباني روبروست."}