{"title":"به بهانه برگزاري سومين نمايشگاه صنعت برق در تهران(11 تا 15 تير1375)صنعت برق درنمايشگاه سوم: بندهاي وابستگي به خارج، مي شكند","text":"سومين نمايشگاه صنعت برق از روز يازدهم تيرماه جاري بار ديگر، شايستگي هاي اين بخش صنعتي - خدماتي را به معرض داوري عمومي مي گذارد. پيشرفتهاي اين صنعت در سالهاي اخير به اندازه اي دامن گسترده است كه هر سال مي تواند حرفهاي تازه اي براي گفتن داشته باشد و نمايشگاه سوم در حقيقت چنين تحركي را در صنعت برق، تاييد مي كند. در نمايشگاه صنعت برق امسال، بيش از 200 شركت خدماتي و فني - صنعتي بخش برق از هر دو بخش دولتي و خصوصي در كنار هم حضور يافته اندو اين تعداد شركت كننده در نمايشگاهي كه سومين تجربه در اين رشته به حساب مي آيد، در مقايسه با دو نمايشگاه پيشين، پيشرفت مهمي است. در فاصله دو سال اخير و در دو مورد نمايشگاههاي پيشين، تعداد شركت كنندگان با روند مطلوبي در افزايش بوده است. نمايشگاه اول 140 شركت كننده داشت و نمايشگاه دوم توانست مجموعه وسيعتري متشكل از 170 شركت را گرد هم بياورد. امسال شركتهاي تازه اي به جمع سايرين پيوسته اند وبرهمين قرار شكي نيست كه در سالهاي آينده اين نمايشگاه مي تواند به يك نمايش منطقه اي و بين المللي تبديل شود. نمايشگاه، از بعد فني تا بازرگاني نمايشگاه سوم صنعت برق در حالي برگزار مي شود كه شركتهاي تازه اي كه از بطن سياست تغيير ساختار وزارت نيرو، پا به عرصه وجود گذاشته اند، درحال نتيجه گيري ازفعاليت چند سه ساله خود هستند. در اين مدت بيشتراين شركتها سرگرم سازماندهي امكانات و شناخت حوزه مسئوليتهاي خودبودند و اكنون در حقيقت ثمر زحمات چندساله خود را برمي دارند وبرهمين اساس هر روز به توفيق تازه اي دست مي يابند كه اگر همه آنها يكجاجمع آورده شود، مي تواند تحول صنعت برق كشور را در گستره اي ازخدمات فني و مهندسي، صنعتي و اجرايي، برتاباند. مدير اجرايي نمايشگاه سوم صنعت برق ايران كه تجارب وسيعي در جريان برپايي دو نمايشگاه پيشين اندوخته است، عقيده دارد كه چنين مرحله اي در حال تكوين است. او مي گويد كه امسال از برخي شركتهاي خارجي نيز كه در اجراي پروژه هاي صنعت برق كشور همكاري دارند دعوت شده است كه درصحن نمايشگاه حضور يابند، با وجود اين به دليل تاخيري كه در انجام اين كار رخ داد، احتمال نمي دهيم كه تعداد شركت كنندگان خارجي در نمايشگاه به رقم قابل توجهي برسد، اما در سالهاي آينده از تعداد بيشتري ازشركتهاي خارجي كه در اجراي پروژه هاي صنعت برق كشور با شركتهاي ايراني همكاري مي كنند، به همين منظور دعوت به عمل خواهد آمد تا در كنارشركتها و صنعتگران ايراني، قرار گيرند و به ايجاد محيط رقابتي روبه رشدي براي صنعت برق كشور، مدد برسانند. اكبر نعمت اللهي مديركل روابط عمومي وزارت نيرو و مدير اجرايي سومين نمايشگاه صنعت برق ايران، عقيده دارد كه شركتهاي ايراني در همه زيربخشهاي اين صنعت به مرحله اي از كارايي رسيده اند كه اينك بخوبي مي توانند در كناررقيبان خارجي، جايي براي خود باز كنند. در حقيقت چنين كاري براي تداوم رشد صنعت برق ضروري است. دراين شكل از فعاليت، شركتهاي ايراني فرصت مي يابند كه سطح دانش و توانمندي خودرابا آنچه كه در زمينه همين صنعت در سطح جهان مي گذرد، هماهنگ سازند و براي صدورخدمات و توليدات خود به خارج از مرزها، به چاره انديشي و رقابت بپردازند. سومين نمايشگاه صنعت برق، برحسب اهدافي كه در نگرش خود دارد، امسال شعارصنعت، دانشگاه و بازرگاني را براي خود انتخاب كرده و در طول نمايشگاه نيز كوشش خواهد شد كه تامين اين پيوند سه وجهي، براي كل صنعت آسانتر و پوياتر بشود. درحقيقت صنعت برق كشور اكنون در مرحله اي از پويايي است كه مي تواند با همكاري دانشگاهها و مراكز آموزش عالي وتشويق آنها براي مشاركت در تحقيقات و مطالعات اين بخش مهم صنعتي وخدماتي، تكنولوژي پيشرفته را با روشهاي محلي كارساز، براي پيگيري نهضت خودكفايي، مطابقت دهد. روشن است كه خود فعالان اين بخش براهميت كار تحقيق در اين مرحله بخوبي واقفند و آنرا مكمل كوششهايي مي دانند كه هم اكنون درمراكز تحقيقاتي شركتهاي وابسته به صنعت برق درجريان است. هدف از برپايي نمايشگاه صنعت برق مدير اجرايي نمايشگاه مي گويد كه هدف وزارت نيرو از ايجاد فرصتي براي نمايش توانمنديهاي صنعت برق كشور، نشان دادن تحولي است كه در سالهاي اخير در زمينه رشداين بخش صنعتي و خدماتي تحقق يافته است. اكنون دردومين سال اجراي برنامه دوم توسعه كشور هستيم. در طول برنامه اول ونخستين سال برنامه دوم، با اصلاح ساختاروزارت نيرو، شركتهاي اقماري، اعم از دولتي و خصوصي، امكان وسيعتري براي رشديافته اند. بسياري ازكارهايي را كه گمان نمي كرديم از آنان ساخته باشد، انجام داده وتوانسته اند بخش عظيمي از نيازهاي صنعت برق را از منابع و توانمندي ساخت داخل قطعات و ملزومات مرتفع كنند بنابراين نمايشگاه سوم يكبارديگر به آنها امكان مي دهد كه با ساير شركتهاي همكار خود در شاخه هاي مختلف صنعت آشنا شوند و راههاي مشاركت جمعي براي رفع نيازها و افزايش كارايي خودشان را در درون جمع فعالان همين بخش، جستجو كنند. در نمايشگاه سوم شركتهاي وابسته به صنعت توليد، انتقال و توزيع انرژي الكتريكي، در گروه بندي مشخص و براساس نوع فعاليت آنها، سازمان داده شده اند. بنابراين يك بازديد كننده برحسب نوع خدمتي كه هر گروه ازشركتهاي مزبور ارائه مي دهند، مي تواند در غرفه آنها حضور يافته و پاسخ سئوالات خودرا از مسئولان غرفه ها بخواهد. خود شركت كنندگان در نمايشگاه نيز مي توانند براساس همين تقسيم بندي موضوعي، به مذاكره وتبادل نظر باديگر شركتهايي بپردازند كه مي توانند در تامين اهداف آنان، مفيد واقع شوند. بنابراين نمايشگاه صنعت برق يك گردهمايي تخصصي از فعالان اين بخش است كه موجب نزديكي بيشتر صنعتگران داخلي، پيمانكاران، مهندسان مشاور، مراكز تحقيقاتي وآموزشي، شركتهاي مديريت پروژه، موسسات مهندسي طراحي و مديريت ساخت، توليدكنندگان تجهيزات و ملزومات صنعت برق و بالاخره موجب آشنايي مسئولان ومجريان پروژه هاي صنعت برق باگروههاي ديگري كه مي توانند در اجراي هر يك از اين پروژه ها مشاركت كنند، خواهد شد. به گفته اكبر نعمت اللهي، يكي از سودمنديهاي اصلي نمايشگاه، كمك به كوشش وزارت نيرو در زمينه ايجاد نوعي بي نيازي نسبي از منابع خارجي در صنعت برق كشور است. درگذشته به دليل عدم آشنايي صنعتگران و فعالان صنعت برق با يكديگر، بسياري از آنهاتصوير درستي از توانمندي ساخت داخل نداشتند. به همين جهت براي تامين همه نيازهاي خود در اجراي پروژه هاي نيروگاهي و انتقال و توزيع نيرو، به منابع خارجي روي مي آوردند كه موجب مي شد اعتبار ارزي بيشتري از دست برود و ضمناكار انتقال تكنولوژي، با اشكال روبه رو شود. او خاطر نشان مي شود كه پس از دو نمايشگاه اول و دوم، مجريان پروژه هادر مواردزيادي توانستند همكاراني براي خود در داخل انتخاب كنند وساخت برخي قطعات و ياانجام بخشي از امور را به آنها واگذار كنند. توجه داشته باشيم كه در گذشته در احداث نيروگاهها، ايران، به طور كامل وابسته به مساعدت و همراهي خارجيان بود و به همين خاطربراي انجام كار، هزينه هاي ارزي قابل توجهي را متحمل مي شد. در حقيقت بيشترطرحهاي نيروگاهي بدون حضور همكاران ايراني انجام مي گرفت و با تحمل همه هزينه هاحتي فرصت داده نمي شد كه كاركنان ايراني با زواياي ناشناخته اين فن آشنا شوند. براي مثال شركتهاي خارجي كه پروژه ها را به صورت كليد در دست در اختيار خودمي گرفتند، مبالغ هنگفتي بابت مديريت پروژه در محاسبات خود مي گنجاندند كه بين 30تا 40 درصد كل هزينه پروژه را شامل مي شد. اكثر كاركنان عملياتي نيروگاهها را ازخارج مي آوردند و حتي در مواردي كارگران ساده را نيز از بازار داخلي انتخاب نمي كردند. نتيجه اين مي شد كه از كل پروژه هيچگونه ارزش افزوده اي نصيب اقتصاد داخلي نمي شد وفرصتي نيز وجود نداشت كه مهندسان و كارشناسان ايراني بتوانند در موقعيتي قرار گيرندكه عملا توانمندي خودرا تجربه كنند. حضور شركتهاي خارجي در صنعت برق كشور به اين سطح نيز خلاصه نمي شد. مديركل روابط عمومي وزارت نيرو اضافه مي كند كه پس از اجراي پروژه ها، ساليان سال ايران هزينه هاي بيشتري را تحمل مي كرد تا نگهداري وبهره برداري از نيروگاهها امكان پذيرگردد. تعميرات دوره اي نيروگاهها، طبق قراردادها، با حضور نمايندگان مجري پروژه انجام مي گرفت. البته نوعي راحت طلبي در مديريتهاي داخلي نيز به اين روند كمك مي كرد. درواقع واحدهاي اجرايي با بستن قراردادي با يك شركت خارجي مطمئن مي شدندكه تمامي مراحل كار بطور منظم پيش خواهد رفت و چون حساسيتي در تامين هزينه ها وجودنداشت، طبعا كوششي نيز براي استفاده از توانمندي ساخت داخل و خدمت كارشناسان كه مي توانست موجب كاهش هزينه احداث نيروگاههابشود، اعمال نمي شد. شناخت ظرفيتهاي داخلي، يك هدف ديگرسياست وزارت نيرو در برنامه اول و برنامه جاري نگرش تازه اي را دراين بخش مطرح كرد كه هدف آن برآورد ظرفيتهاي داخلي در سامان بخشيدن به طرحهاي صنعت برق كشور بود. البته اوضاع اقتصادي كشور، حساس شدن موضوع هزينه هاي ارزي، تحريمهاي بين المللي عليه ايران و بسياري دلايل ديگر، موجب مطرح شدن چنين نگرشي شد. تغيير ساختار وزارت نيرو و اجراي سياست خصوصي سازي، گامهاي نخستين رسيدن به چنين اهدافي بود كه خيلي سريع بازتاب مثبت خودرا نشان داد. كارشناسان بسياري كه در واحدهاي مختلف وزارت نيرو، مشغول كار بودند، فرصت يافتند كه دانش و صلاحيت خودرا در دهها شركت اقماري كه در كناروزارت نيرو، پديدار شد، به كار گيرند و در مدت كوتاهي، اوج گرفتن بالندگي صنعت برق كشور، نشان داد كه اين سياست تا چه حد كارسازبوده و تامين اهداف از پيش تعيين شده در دو برنامه توسعه را مقدور ساخته است. دستاورد صنعت برق در برنامه اول بسيار فراتر از آن بود كه درشروع برنامه پيش بيني مي شد. اكبر نعمت اللهي مدير اجرايي نمايشگاه صنعت برق تاكيد دارد كه رشد سريع شركتهاي صنعتي، فني و مديريت واجرا، در سالهاي نخست برنامه اول باعث شد كه نمايشگاه اول صنعت برق، سازمان داده شود. رشد صنعت به قدري دامن گسترده بود كه حقيقتا اين نياز احساس مي شد كه تمامي آنها در يك مركز جمع شوند و آنچه را كه انجام داده و يا مي توانند انجام دهند، به نمايش بگذارند. حدود 140شركت كننده نمايشگاه اول، اغلب از اين نمايشگاه راضي برگشتند. قراردادهاي مهمي در طول نمايشگاه بسته شدو گزارشهاي جمع آوري شده نشان داد كه بسياري از شركت كنندگان توانستند زمينه ساخت داخل برخي قطعات مورد نياز خودرا فراهم كنند و حتي به ايجاد واحدهاي مشاركتي براي ساخت اين قطعات با ديگر صنعتگران، بپردازند. با توجه به توفيق نمايشگاه اول، تجربه ديگري در قالب دومين نمايشگاه صنعت برق در سال 1374 با حضور174 شركت كننده، تكرار شد. شركت كنندگان برحجم مشاركت خود افزوده بودند به گونه اي كه وزارت نيروناچار شد سطح نمايشگاه را به 6000 متر مربع سالن سرپوشيده و 1000 مترمربع فضاي آزاد، افزايش بدهد. در غرفه هاي اين نمايشگاه توليدات وتوانمنديهاي صنعتي و مديريتي بسيار وسيعتري به نمايش درآمده بودكه موجب افزايش سودمنديهاي آن شد. اكبر نعمت اللهي مدير اجرايي نمايشگاه صنعت برق يكي از مهمترين دستاوردهاي نمايشگاه دوم را، برگزاري سه سمينار تخصصي مسايل مديريت پروژه هاي برق، بحث مديريت ساخت داخل و بالاخره اهميت تحقيقات وتكنولوژي در صنعت برق، مي داند و مي افزايد كه حضور مسئولان صنعتي واجرايي كشور در اين سمينارها و نزديكي هرچه بيشتر صاحبان صنايع بامجريان پروژه هاي برق، موجبات آشنايي بيشتر آنها رافراهم كرد. او تاكيد مي كند كه نمايشگاه صنعت برق اكنون ديگر حادثه تعطيل برداري نيست خودشركتها و صاحبان صنايع بطور مرتب فشار مي آورند كه اين نمايشگاه در زمان خودش دايربشود تا آنها بتوانند موقعيت روز خودراشناسايي كنند و همكاران تازه اي را در اين جمع متخصص و اجرايي جستجوكنند. او مي افزايد كه براساس همين اظهار علاقمنديها، امسال نمايشگاه سوم با وسعت و اهميت بيشتري تدارك ديده شد و دروازه هاي خودرابه روي بازديدكنندگان علاقمند، مي گشايد."}