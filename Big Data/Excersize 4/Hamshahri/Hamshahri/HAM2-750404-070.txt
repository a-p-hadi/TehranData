{"title":"رئيس جمهوري در گردهمايي مسئولان قوه قضائيه: كار قضا در شرايط كنوني هشياري سياسي لازم دارد","text":"در برنامه پنجساله دوم توسعه پنجاه واحد قضائي در سراسر كشور به بهره برداري خواهد رسيد. سرويس سياسي: همزمان بافرارسيدن هفته قوه قضائيه سمينار دوروزه سراسري مسئولين قوه قضائيه روز گذشته با سخنان آقاي هاشمي رفسنجاني رئيس جمهوري در تهران آغاز به كار كرد. به گزارش خبرنگار همشهري پيش از سخنان رئيس جمهوري حجت الاسلام والمسلمين شوشتري وزير دادگستري با گراميداشت هفته قوه قضائيه وارائه ارزيابي از روند كار دادگاههاي عام خاطرنشان كرد كه قراراست در برنامه پنجساله دوم توسعه پنجاه واحد قضائي در سراسر كشوربه بهره برداري برسد. وي همچنين اضافه كرد كه اهداف عمده اين همايش دو روزه بررسي نظام قضايي، عملكرد پيشرفت دستگاه قضائي كشور و يافتن راه حل هايي براي معضلات قضائي است. وزير دادگستري در بخشي ازسخنانش گفت: در سال 74 بيش از دو ميليون پرونده بررسي ومختومه شده است و نيز 802 نفرقاضي به استخدام وزارت دادگستري درآمدند. وي افزود: همچنين براي برنامه دوم توسعه پيش بيني شده كه 600 قاضي جذب بدنه قوه قضائيه كشور شوند. در ادامه گردهمايي آقاي هاشمي رفسنجاني رئيس جمهوري درسخناني اظهار داشت: كار قضا درشرايط كنوني هشياري سياسي لازم دارد. وي اضافه كرد: اگر انصاف وحق خواهي بر روحيه مردم حاكم باشد بايداز مجموعه دستگاه قضائي جمهوري اسلامي كه مجتهدان و صاحبنظران واسلام شناسان برجسته آن را شكل داده اند، راضي باشند. آقاي هاشمي رفسنجاني افزود: ايمان و اعتماد مردم به عدل وحقيقت خواهي مسئولان نظام اسلامي همواره حلال مشكلات و دافع خطرهاي بزرگ در مسيرانقلاب اسلامي بوده است، بنابراين عملكرد قضات و مسئولان قضائي درتقويت نگرش مثبت توده مردم تاثير عميقي دارد. آقاي هاشمي رفسنجاني با اشاره به جايگاه قضاوت اسلامي در عصرحاضرتصريح كرد كه دنياي كنوني با ديدگاهي منتقدانه به فضاي اسلامي درصدد است با بزرگ كردن ضعف دستگاه قضائي جمهوري اسلامي اصل اسلام و عدالت خواهي آن را زير سئوال ببرد. رئيس جمهوري استقلال قاضي داوري و دخالت ندادن تمايلات شخصي و گروهي و سياسي را ازاصول اساسي در دستگاه قضائي برشمرد و با اشاره به حضور موثر روحانيت در قوه قضائيه افزود: روحانيت به عنوان پيشتاز وبنيان اصلي انقلاب و بسيج كننده نيروها بايد پاسدار حرمت و اعتبارخود و مورد اعتماد و قبول همگان باشد. آقاي هاشمي رفسنجاني در بخش ديگري از سخنانش با گراميداشت ياد ومقام شهيدان واقعه هفتم تير و با بررسي آثار اين حادثه تلخ درروند انقلاب اسلامي تاكيدكرد: اگر چه اين حادثه دردناك و بي نظير درتاريخ كشور و نظام اسلامي را از عناصري شايسته ونخبگان سياسي وموثر در انقلاب محروم كرد، اما در به صحنه آوردن مردم و هوشياري هرچه بيشتر جامعه و تحكيم بنيان نظام در برابر خطرهاي بزرگ بسيار موثربود. رئيس جمهوري گفت: حادثه هفتم تير درس بزرگي براي دشمنان انقلاب واسلام در داخل و خارج بود و توانست سرمايه هاي اصلي انقلاب يعني آگاهي، علاقه و ايمان مردم را تقويت كند. آقاي هاشمي رفسنجاني خاطرنشان كرد: شرايط امروز كشور با گذشته تفاوت دارد و مردم با انتخاب و با حساب پرشورتر و مومن تر در صحنه انقلاب و دفاع از نظام حضور دارند اما آمريكا هنوز خام است و كارهاي شبيه به زمان آغاز پيروزي انقلاب يعني تهديد و تحريم و توطئه رابي هدف دنبال مي كند. آقاي هاشمي رفسنجاني همچنين افزود: هيچ گاه نبايد ياد و خاطره شهيدان هفتم تير به عنوان ذخيره هاي معنوي انقلاب و جامعه فراموش شود تابراي نسل نو و دشمنان كينه توزكه هنوز دست بردار نيستندارزش ها و درس هاي عبرت آموزحادثه هفتم تيرتكرار شود. لازم به ذكر است كه در اولين روز از گردهمايي مسئولين قضائي كشور، كميسيونهاي يازده گانه همايش بررسي مسائل قضائي كارخود را درزمينه هاي مختلف قضائي آغاز كردند. اين سمينار امروز(دوشنبه)نيزادامه خواهد داشت و در مراسم اختتاميه آيت الله يزدي رئيس قوه قضائيه با جمعبندي عملكرد اين قوه چشم انداز سياستهاي آتي مسئولين قضائي كشور را برخواهد شمرد."}