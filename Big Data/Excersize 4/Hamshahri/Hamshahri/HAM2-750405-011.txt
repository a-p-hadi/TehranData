{"title":"از ديروز در مركز توسعه صادرات دهها شركت ايراني توانايي خود را در ارائه خدمات فني و مهندسي و توليد قطعات فلزي به نمايش گذاردند","text":"دولت براي صادرات خدمات فني و مهندسي تسهيلات و ضمانتهاي بانكي فراهم مي كند تا شركتهاي مذكور در مناقصه هاي بين المللي به طور فعال مشاركت كنند. اين خبر رانعمت زاده وزيرصنايع، ديروز در مراسم گشايش پنجمين نمايشگاه صنايع، ريخته گري، آهنگري، نورد وخدمات فني و مهندسي بيان كرد. به گزارش خبرگزاري جمهوري اسلامي وي گفت كه در حال حاضر بخش خدمات فني و مهندسي، شيوه بازاريابي و حضور در مناقصه هاي بين المللي را به درستي نمي داند و ضرورت دارد در اين زمينه گام هاي بيشتري برداشته شود. وي افزود: در نخستين برنامه پنج ساله توسعه مجوز ايجاد 750واحدخدمات فني و مهندسي صادرشد كه 400 واحد آن فعال است وپنج هزارواحد نيز در حال شكل گيري است. وزير صنايع تاكيد كرد: شركتهاي خدمات فني و مهندسي موفق شده اند تشكل واحدي را در قالب كانون خدمات فني و مهندسي ايجاد كنند. براي اين گونه شركتها بايد استانداردهاي مدوني تهيه شود و تحت پوشش بيمه اي قرار گيرند. وي در بخش ديگري از سخنان خودگفت: با توجه به ظرفيت هاي موجود دركشور، ايران قادر است 50 درصد توان ريخته گري قطعات را به صادرات اختصاص دهد. درحال حاضر ظرفيت اسمي توليدلوله و نورد ايران سالانه حدود 2 ميليون تن است. به زودي طرح توسعه و نورد به ظرفيت 600هزار تن راه اندازي مي شود كه مي توان بخشي از آن را صادر كرد. در اين مراسم سعيدلو معاون وزيربازرگاني و رئيس كل مركز توسعه صادرات ايران نيز اعلام كرد: جمهوري اسلامي ايران سال گذشته 770 هزارتن مصنوعات فلزي و كارگاهي صادر كرد و 247 ميليون دلار از اين طريق درآمد ارزي كسب كرد. وي گفت: به بركت صنايع زيربنائي و ارزنده اي چون فولاد مباركه، فولاداهواز، مس سرچشمه، فولاد خراسان و واحدهاي ديگر، ايران نه تنها نيازي به واردات اين قبيل مصنوعات ندارد بلكه صادر كننده اقلامي از آنهاست. معاون وزارت بازرگاني افزود: در نمايشگاه خدمات فني و مهندسي 55شركت در 1500 متر مربع فضا حضور دارند و خدماتي نظير طراحي و ساخت سيلو، بندر، پالايشگاه، ساختمان، خدمات نرم افزاري رايانه اي، مهندسي وساخت لوازم آزمايشگاهي، كنترل كيفيت و بازسازي شناورهاي دريايي پيمانكاري و مشاوره اي را به نمايش گذاشته اند. در نمايشگاه نورد، ريخته گري وقالبسازي نيز 60 شركت توليدي وصنعتي داخلي در سطح 3500 متر مربع فضاي نمايشگاهي، انواع ماشين هاي قالبسازي، ريخته گري، نورد آهنگري و موتورهاي محركه را عرضه كرده اند."}