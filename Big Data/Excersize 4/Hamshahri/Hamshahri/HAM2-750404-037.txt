{"title":"گزارش واشنگتن پست از همكاري سيا با يك گروه مخالف عراق براي سرنگوني صدام حسين","text":"روزنامه آمريكايي واشنگتن پست ديروز نوشت: دوعراقي تبعيدي مقيم اردن با همكاري سازمان اطلاعات مركزي آمريكا(سيا)تلاش مي كنند باترغيب مقامات بلندپايه نظامي نزديك صدام حسين رئيس جمهوري عراق، حكومت وي را واژگون سازند. به گزارش خبرگزاري فرانسه واشنگتن پست نوشت: گروه موسوم به توافق ملي عراق به منظور ايجاد ارتباط با ديگر واحدهاي عراقي، يك ايستگاه راديويي قوي و همچنين دستگاههاي ارتباطي دراختيار دارند كه در داخل عراق مخفي است. واشنگتن پست به نقل ازمقامات آمريكائي، سعودي و همچنين اعضاي اين گروه نوشت: تبعيديان مذكور در فرار چند افسر بلندپايه عراقي از جمله ژنرال نزار خرجي شركت كرده اند وي در 21 مارس سال جاري ميلادي به امان رفت. اياد علوي رهبر گروه توافق ملي عراق به واشنگتن پست گفت: ما جنگ داخلي را تشويق نمي كنيم بلكه مشوق يك قيام نظامي حساب شده وهماهنگ هستيم. واشنگتن پست افزود: احتمال موفقيت اين گروه كم است زيرامخالفان عراقي بيش از حد دچار تفرقه شده اند. براساس اين گزارش، بيل كلينتون رئيس جمهوري آمريكادر ماه ژانويه سال جاري ميلادي، مبلغ 6 ميليون دلار به فعاليتهاي مخفي اين گروه اختصاص داده است. به نوشته روزنامه مذكور، عربستان سعودي، كويت و ديگر كشورهاي عربي نيز به اين گروه كمك مالي كرده اند."}