{"title":"رژيم صهيونيستي: مصر بايد در مورد خريدقطعات موشكهاي اسكاد توضيح دهد","text":". ديويد لوي وزير خارجه رژيم صهيونيستي ديروز گفت قاهره بايد درباره گزارشهاي مربوط به خريد قطعات موشكهاي زمين به زمين اسكاد از كره شمالي توضيح دهد. به گزارش خبرگزاري فرانسه، ديويد لوي به راديو ارتش رژيم صهيونيستي گفت: مصر بايد درمقابل اين اقدام كه بدون اطلاع آمريكاصورت گرفته است پاسخگوباشد، زيرا آمريكا به اندازه كمك به اسرائيل، به اين كشور كمك نظامي و غيرنظامي مي كند. وي افزود: تمام كساني كه قصد دارند در مذاكرات صلح نقشي داشته باشند، بايد ثابت كنند كه صلح آنها را هدايت مي كند و ما نمي توانيم شاهد آن باشيم مصركه بايد الگويي براي جهان عرب باشد، خود وارد مسائل بي ثباتي درخاورميانه شود. ديويد لوي گفت اين پرونده را با وارن كريستوفر وزيرخارجه آمريكا مطرح خواهد كرد. در همين حال، تلويزيون رژيم صهيونيستي نيز اعلام كرد مصر باخريدقطعات موشكهاي زمين به زمين اسكاد از كره شمالي، مستقيما اين رژيم را هدف قرارمي دهد به گزارش خبرگزاري فرانسه زئيف شيف، مفسر نظامي تلويزيون رژيم صهيونيستي گفت مشخص است كه اين موشكهابر ضدليبي يا سودان هدف گيري نخواهند شد، بلكه در صورتي كه اوضاع وخيم شود به سوي اسرائيل نشانه خواهند رفت. وي افزود اين جنگ افزارهااز اروپاي شرقي خريداري شده اند. شايان ذكر است كه روزنامه واشنگتن پست روز جمعه گذشته به نقل از گزارش سازمان سيا نوشت مصر تجهيزاتي براي ساخت موشكهاي اسكاد از كره شمالي وارد كرده است و به اين ترتيبقانون آمريكا را درباره ممنوعيت گسترش اين نوع سلاح نقض كرده است."}